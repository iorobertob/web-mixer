<p>
<b>Žanras:</b> Interaktyvus garsinis pasivaikščiojimas
<br/>
<br/>
<br/>
</p>
<b>Trukmė:</b> 1,5-2 val. / iki 30 dalyvių / amžiaus cenzo nėra
<br>
<br>
<b>Kūrybinė komanda:</b> Agnė Matulevičiūtė, Edvinas Kopcevas
<br>
<br>
<b>Aprašymas:</b>
<br>
<br>
<b>Interaktyvi garsinių pasivaikščiojimų (soundwalk) serija „SOUND(e)SCAPE“</b>
<br>
<br>
Žmogui natūralu savo prisiminimus kolekcionuoti vaizdo medžiagoje (fotografuoti). Telefone esanti fotokameros programėlė naudojama kur kas dažniau nei garso įrašytuvo. Tačiau garsinis prisiminimas gali būti lygiai toks pats ryškus kaip ir vaizdinis. Terminas kraštovaizdis paplitęs plačiai, tuo tarpu garsovaizdis – beveik negirdėtas. Garsovaizdis – tai muzikinių ir nemuzikinių garsų mišinys; aplinkos garsų visuma. Ši sąvoka garso meno ir muzikos pasaulyje plačiai naudojama, nes šie garsai supa individą kiekvieną dieną, daro įtaką emocijoms, nuotaikai, jausmams. Šio termino dėka kilo ir garso ekologijos mokslas, siejamas su triukšmo taršos (noise pollution) atsiradimu. Interaktyvių garso pasivaikščiojimų serija (terapija) moko dalyvius tapti sąmoningiems garsovaizdžio klausimu, išmokti jo klausytis, analizuoti, suvokti jo keliamas emocijas. Garso pasivaikščiojimas turi griežtas taisykles: jo metu draudžiama kalbėti, reikia eiti ne mažesniu nei 1 metro atstumu vienas nuo kito, visą dėmesį skiriant aplinkos garsui ir tik savo klausos juslei. Kuo intensyvesnių ir besikeičiančių garsinių maršrutų sudarymas padeda per trumpą laiko tarpą susipažinti su kuo skirtingesniais kasdieniniais aplinkos garsais bei jų poveikiu. Taip pat, interaktyvių maršrutų dalyviai tampa garsovaizdį įtakojančiais bei kolekcionuojančiais šaltiniais, lavinančiais savo sąmoningumą šia tema. 
<br>
<br>
Festivaliui „SPOT“ kompozitorės Agnės Matulevičiūtės ir muzikanto Edvino Kopcevo duetas siūlo du unikalius ir interaktyvius skirtingo pobūdžio bei temų maršrutus.
<br>
<br> 
Taisyklės: vieno maršruto trukmė: 1,5-2 val., kiekviename jų: iki 30 dalyvių. Kiekvienas žmogus gauna garso įrašytuvą, ausines, yra supažindinamas su garso pasivaikščiojimo instrukcija, įvedamas į bendrą kontekstą. Tuomet žmonių grupės, vedamos autorių sudarytais garsiniais maršrutais, turi galimybę įsirašyti jiems įdomiausius garsus. Maršruto pabaigoje įvyksta patirto garsovaizdžio aptarimas.
Garso pasivaikščiojimų temos :
<br>
<br>
<ul>
<li>
Sound walk (dieninis, intensyviais skirtingais garsais užpildytas pasivaikščiojimas, kurio metu einama ne tik lauke, bet ir viduje, tyrinėjama skirtinga vidaus ir lauko akustika).
</li>
<li>
Bike walk (maršrutas, skirtas apvažiuoti kuo skirtingesnes garsovaizdžio vietas dviračiais).
</li>
</ul>
<br>
<br>
Pasibaigus maršrutams visi garsai kompozitorių surenkami, apdirbami ir patalpinami į specialiai projektui sukurtą svetainę. Antroji interaktyvi garsovaizdžio tyrimo dalis – internete pasirodys interaktyvus, specialiai šiam projektui suprogramuotas instrumentas, kuriame girdimi garsinių pasivaikščiojimų metu žmonių įrašyti garsai. Jais galima groti: pasirinkti garsumą, tylumą, pritaikyti įvairių garso efektų.










